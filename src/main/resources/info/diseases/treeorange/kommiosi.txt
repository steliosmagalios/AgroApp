Tα συμπτώματα εμφανίζονται, συνήθως στο λαιμό των δέντρων σαν βρεγμένη περιοχή και επεκτείνονται προς τις ρίζες και τον υπόλοιπο κορμό. Επίσης ο φλοιός σχίζεται και εκκρίνεται κόμμι (πίσσα). Τα προσβεβλημένα δέντρα είναι καχεκτικά και παρουσιάζουν φυλλόπτωση και τελικά ξηραίνονται.Τα συμπτώματα που οφείλονται σε προβλήματα κυκλοφορίας των χυμών περιλαμβάνουν κίτρινες νευρώσεις στα φύλλα, μικροφυλλία, μικροκαρπία και μειωμένη βλάστησης. Αντιμετώπιση: 1) Θα πρέπει να γίνεται τακτικός έλεγχος των δέντρων, για να επισημαίνεται αν υπάρχει η ασθένεια, με την πίσσα που παρουσιάζεται στο σημείο προσβολής. Ιδιαίτερη σημασία έχει ο εντοπισμός της, όσο το δυνατό πιο γρήγορα. 2) Το ετήσιο κλάδεμα των δέντρων βοηθά να υπάρχει καλός αερισμός και να αποφεύγεται η υψηλή υγρασία. 3) Κατά το πότισμα να αποφεύγεται, αν είναι δυνατόν, η διαβροχή του κορμού. 4) Η συνεχής κάλυψη του κορμού και των βραχιόνων με χαλκούχα παρασκευάσματα δίνει πολύ καλή προστασία. 5) Επίσης, ψεκασμός με χαλκούχα παρασκευάσματα ολόκληρων των δέντρων που βρίσκονται σε περιοχή με υψηλή υγρασία, μετά από χαλάζι ή μετά τη συγκομιδή. 6) Ο ψεκασμός αρχές φθινοπώρου με χαλκούχα παρασκευάσματα προστατεύει την παραγωγή. 7) Χειρωνακτική αφαίρεση της κομμίωσης: 7.1) Με ένα κοφτερό εργαλείο (μεγάλο μαχαίρι, σκεπάρνι, σκαρπέλλο κλπ.) αφαιρείται ο φλοιός κυκλικά, ξεκινώντας από το σημείο προσβολής. Αν η προσβολή είναι παλαιά τότε θα υπάρχει ξηρός φλοιός και το ξύλο κάτω από το φλοιό θα είναι μαύρο και ξηρό. 7.2) Αφαιρώντας περιμετρικά το φλοιό, σε κάποιο σημείο φαίνεται ότι είναι χλωρός και το ξύλο μαύρο και καλυμμένο με στρώμα πίσσας. Συνεχίζοντας, ο φλοιός φαίνεται υγιής αλλά το ξύλο κάτω από το φλοιό έχει χρώμα πορτοκαλλοκίτρινο και συνεχίζοντας, βρίσκεται ο υγιής φλοιός και το υγιές ξύλο, με χρώμα άσπρο χωρίς αλλοίωση. Αφού καθαριστεί ο φλοιός και φανεί ότι ο ξηρός φλοιός και το νεκρό ξύλο συνεχίζουν περιμετρικά του κορμού, το δέντρο δεν έχει σωτηρία, γιατί έχει καταστραφεί το μέρος που περνούν οι επεξεργασμένες τροφές. 7.3) Μερικές φορές μπορεί, παρόλο που η προσβολή είναι περιμετρική, το δέντρο να φαίνεται υγιές. Τούτο οφείλεται στο ότι η φυτοφθόρα καταστρέφει μόνο το εξωτερικό στρώμα του ξύλου, οπότε απορροφά υγρασία από το εσωτερικό ξύλο και το δέντρο ξηραίνεται σιγά-σιγά. Αν κατά το καθάρισμα φανεί ότι σε κάποιο σημείο, υπάρχει υγιής φλοιός και ξύλο, τότε γίνεται επέμβαση και θεραπεία. Αφαιρείται ο φλοιός σε όλα τα σημεία που υπάρχει η προσβολή (ξεχωρίζει εύκολα από την πορτοκαλλοκίτρινη απόχρωση του ξύλου) και ένα εκατοστό στο υγιές ξύλο. Αφού βεβαιωθεί ότι το καθάρισμα έγινε πολύ σχολαστικά, γίνεται επάλειψη της πληγής με κατάλληλο μυκητοκτόνο. Παλαιότερα, χρησιμοποιείτο διάλυμα υπερμαγγανικού Καλίου ή παρασκευάσματα χαλκού. Σήμερα υπάρχουν άλλα φάρμακα, όπως Αλλιέτ ή Ριτομύλ 5G για ριζοπότισμα. Αφού περάσουν 15-20 μέρες, γίνεται ξανά έλεγχος και αν δεν παρουσιαστεί πίσσα, σημαίνει ότι η επέμβαση ήταν επιτυχής. Αν όχι, τότε επαναλαμβάνεται η ίδια διαδικασία. 7.4) Αν η προσβολή είναι περιμετρικά του βραχίονα, τότε καθαρίζεται ο φλοιός προς τα κάτω μέχρι να βρεθεί υγιές ξύλο και αφαιρείται ολόκληρος ο βραχίονας κόβοντας τον μέχρι το υγιές ξύλο. Αν η προσβολή είναι περιορισμένη γίνεται η ίδια διαδικασία όπως και στον κορμό.