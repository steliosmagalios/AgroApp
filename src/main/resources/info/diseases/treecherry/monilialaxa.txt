Προέρχεται από ασκομύκητα που διαχειμάζει στους αποξηραμένους κλαδίσκους, στα έλκη και στους μουμιοποιημένους καρπούς. Προσβάλλει κυρίως τα άνθη, τους νεαρούς βλαστούς και τους καρπούς σε όλα τα στάδιά τους, από τον σχηματισμό έως την αποθήκευσή τους. Προκαλεί ξήρανση των ανθέων, κηλίδα στους βλαστούς η οποία επεκτεινόμενη περιβάλλει το βλαστό με αποτέλεσμα τη μάρανση και ξήρανσή του. Στους καρπούς προκαλεί συρρίκνωση και μουμιοποίηση των μικρών κυρίως καρπών, οι οποίοι παραμένουν πάνω στο δέντρο. Όταν η προσβολή γίνει σε ώριμους καρπούς, αυτοί σαπίζουν και στην επιφάνειά τους σχηματίζονται οι καρποφορίες του μύκητα κατά συγκεντρωτικούς κύκλους. Η προσβολή εμφανίζεται στα άνθη την άνοιξη, 10-15 ημέρες μετά την άνθηση και ευνοείται από τον υγρό καιρό. Κρίσιμη περίοδος μολύνσεως είναι από αρχές Μαΐου έως τέλη Ιουνίου. Θερμοκρασίες μεταξύ 5-27οC ευνοούν την ανάπτυξή της. Η ασθένεια πραγματοποιεί κύκλο όταν οι μουμιοποιημένοι καρποί παραμείνουν στο δέντρο, όπου τον χειμώνα τα ασκοσπόρια του μύκητα θα απελευθερωθούν εκ νέου για να διεισδύσουν με τη βοήθεια του αέρα και της βροχής στα άνθη της επόμενης άνοιξης και να υπάρξει παραγωγή κονιδίων και δευτερογενείς μολύνσεις. Αντιμετωπίζεται με μυκητοκτόνα φυτοφάρμακα και περιοδικούς ψεκασμούς από την άνθηση έως την εμφάνιση καρπιδίου – πριν από τη συγκομιδή. Οι συνήθεις ψεκασμοί είναι ένας στην έναρξη της άνθησης, ένας δεύτερος και τρίτος κατά την άνθηση και ένας τέταρτος μετά την πτώση των πετάλων. Αντιμετώπιση: Σημαντικό μέτρο πρόληψης της ασθένειας είναι η εξαφάνιση των αρχικών εστιών μόλυνσης. Αυτό μπορεί να γίνει με τον καθαρισμό και την καταστροφή όλων των κλάδων που φέρουν έλκη, καθώς και των μουμιοποιημένων καρπών στα δέντρα και το έδαφος.Τα πέταλα, οι ανθήρες και το στίγμα αποτελούν τα ευαίσθητα όργανα του άνθους που μπορεί να προσβληθούν από την Μονίλια.Ο βροχερός καιρός ευνοεί τις πρωτογενείς μολύνσεις. Σε οπωρώνες με ιστορικό προσβολών, συστήνεται επέμβαση στη λευκή κορυφή – έναρξη άνθησης.
