Αποτελεί ασκομύκητα (Apiognomonia Erythrostoma) ο οποίος διαχειμάζει στα νεκρά φύλλα της κερασιάς και προσβάλλει τόσο τους καρπούς όσο και τα φύλλα. Προκαλεί χλωρωτική ζώνη στην περιφέρεια του ελάσματος των φύλλων που κάμπτεται προς τα κάτω, ενώ στη συνέχεια εξελίσσεται σε περιφερειακή νέκρωση ή σε σχηματισμό μεγάλων και ακανόνιστου σχήματος νεκρωτικών κηλίδων χρώματος ερυθρό-καστανό, ώσπου τελικά επέρχεται καθολική νέκρωση των φύλλων. Χαρακτηριστικό γνώρισμα της ασθένειας είναι η παραμονή των προσβεβλημένων ξηρών φύλλων στο δέντρο για μεγάλο διάστημα μετά τη φυλλόπτωση και συνήθως για όλη τη χειμερινή περίοδο, ακόμα και μέχρι την επόμενη άνοιξη. Λόγω της πρόωρης αποξηράνσης των φύλλων, τα δένδρα γίνονται καχεκτικά και μη παραγωγικά. Στους καρπούς προκαλεί σκληρές μαύρες κηλίδες στη σάρκα και συχνά παραμόρφωση και πρόωρη καρπόπτωση. Η προσβολή εμφανίζεται αρχές του καλοκαιριού. Τα παθογόνα σχηματίζονται μέσα στους ιστούς των προσβεβλημένων φύλλων από το Νοέμβριο μέχρι τον Μάρτιο. Ο υγρός και βροχερός καιρός ευνοεί την ανάπτυξή της, όπως επίσης και το υγρό περιβάλλον. Όταν τα ασκοσπόρια ωριμάσουν, εκτοξεύονται στον αέρα την άνοιξη και προκαλούν με απευθείας είσοδο μολύνσεις στα τρυφερά φύλλα. Αντιμετωπίζεται με μυκητοκτόνα φυτοφάρμακα, από την περίοδο της πτώσης των φύλλων έως και την έκπτυξη της νέας βλάστησης. Αντιμετώπιση : Συνιστάται το παρακάτω πρόγραμμα ψεκασμών: 1. Το φθινόπωρο κατά την πτώση των φύλλων. 2. Κατά την περίοδο του χειμερινού ληθάργου, λίγο πριν την έναρξη διόγκωσης των οφθαλμών. 3. Κατά την πτώση των πετάλων. 4. Είκοσι ημέρες από τον προηγούμενο. Επιπλέον συνιστάται η αφαίρεση και το κάψιμο των προσβεβλημένων κλαδιών.