Αποτελεί έντομο (Myzus Cerasi) που διαχειμάζει υπό μορφή χειμέριου αυγού και προσβάλλει κυρίως τα νεαρά δέντρα εκεί όπου εγκαθίσταται στα τρυφερά φύλλα και τους βλαστούς κι απομυζά χυμούς. Προκαλεί συστρέψεις και ξηράνσεις των νεαρών φύλλων και βλαστών καθώς και δημιουργία στιγμάτων. Στις σακχαρώδεις ουσίες (μελίτωμα) που εκκρίνουν τα έντομα αυτά, αναπτύσσονται μετέπειτα καπνιές και παρασιτικοί μύκητες, που επιδεινώνουν τη ζημία. Η προσβολή εμφανίζεται με την έναρξη της νέας βλάστησης και διαρκεί έως τον Σεπτέμβριο-Οκτώβριο. Το έντομο, που προκύπτει από το αβγό, αποτελεί την πρώτη γενεά της άνοιξης, όταν η κερασιά έχει ανθίσει. Παρουσιάζει περισσότερες από πέντε γενεές το χρόνο. Τα χειμερινά ωά συνήθως 4-6 ανά θηλυκό, βρίσκονται στους οφθαλμούς ή σε εσοχές του φλοιού. Το έντομο είναι ανθεκτικό στο κρύο και μπορεί να αναπτύσσεται σε θερμοκρασίες μεταξύ 5-30οC. Αντιμετωπίζεται με εντομοκτόνα φυτοφάρμακα, κυρίως την περίοδο λίγο πριν από την άνθηση, στην φάση της πτώσης των πετάλων  πτώσης κάλυκα και κατά την αλλαγή του χρώματος των καρπών από πράσινο σε κόκκινο. Αντιμετώπιση: Στο πλαίσιο μιας ολοκληρωμένης οικολογικής και βιολογικής αντιμετώπισης της μελίγκρας στον κήπο μας, μπορούμε να πάρουμε ένα ή περισσότερα από τα παρακάτω μέτρα: 1) Καταβρέχουμε με νερό υπό πίεση τα φυτά, το βραδάκι, για να απομακρυνθούν οι μελίγκρες από την επιφάνεια των φύλλων και από τους προσβεβλημένους βλαστούς. Αποφεύγουμε να βρέχουμε τα φυτά μας μεσημεριανές ώρες ή σε ώρες ηλιοφάνειας καθώς υπάρχει υψηλός κίνδυνος ανάπτυξης μυκητολογικών ασθενειών ή πρόκλησης εγκαυμάτων στο φύλλωμα των φυτών. 2) Φτιάχνουμε μια αυτοσχέδια οικολογική συνταγή με φυσικά σπιτικά υλικά διαλύοντας 1 κουταλιά της σούπας τριμμένο πράσινο σαπούνι και μια κουταλιά του γλυκού οινόπνευμα σε 1 λίτρο νερό. Ψεκάζουμε τα φυτά μας κάθε 1-2 βδομάδες, από την άνοιξη ως το φθινποπωρο για την προληπτική αλλά και θεραπευτική αντιμετώπιση της μελίγκρας. 3) Ψεκάζουμε το φύλλωμα των φυτών, 1-2 φορές το μήνα, με οικολογικά σκευάσματα θερινού πολτού ή με σάπωνες αλάτων καλίου, που είναι εγκεκριμένα στην βιολογική γεωργία. Προμηθευόμαστε τον θερινό πολτό και τους σάπωνες αλάτων καλίου από γεωπονικά καταστήματα και τα εφαρμόζουμε όταν η θερμοκρασία είναι κάτω 28°C καθώς σε υψηλότερες θερμοκρασίες μπορεί να δημιουργηθούν εγκαύματα στο φύλλωμα των φυτών