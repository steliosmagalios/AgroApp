Η ποικιλία αυτή καλλιεργείται για εκατοντάδες χρόνια στην Κύπρο, κυρίως, στην περιοχή Λαπήθου, από όπου πήρε και το όνομά της. Θεωρείται ντόπια ποικιλία λεμονιάς και είναι η σημαντικότερη καλλιεργούμενη ποικιλία λεμονιάς στην Κύπρο. Τα δέντρα έχουν ζωηρή ανάπτυξη και είναι πολύ παταγωγικά. Οι καρποί έχουν σχήμα επίμηκες και στην κορυφή φέρουν μια μικρή προεξοχή με μια ελαφριά ακβάθυνση, ενώ στη βάση τους έχουν ανεπτυγμένο λαιμό. Έχουν λίγα σπέρματα και δίνουν πλούσιο χυμό. Η φλούδα έχει μέτριο πάχος, είναι ελαφρώς ανώμαλη, αρωματική και έχει κίτρινο χρώμα όταν ωριμάσει. Η συγκομιδή των καρπών αρχίζει το Σεπτέμβριο και εμπορικά ολοκληρώνεται το Φεβρυάριο, ενώ μπορούν να διατηρηθούν πάνω στα δέντρα μέχρι και το Μάρτιο, χωρίς σημαντική αλλοίωση. Συχνά τα δέντρα ανθίζουν για δεύτερη φορά κατά την περίοδο Νοεμβρίου  Δεκεμβρίου και η συγκομιδή των καρπών γίνεται το Μάρτιο  Απρίλιο. Η Λαπηθιώτικη είναι η μοναδική ποικιλία λεμονιάς που παρουσιάζει ανεκτικότητα στην ασθένεια κορυφοξύρα, η οποία είναι η σοβαρότερη ασθένεια για τις λεμονιές στον τόπο μας.